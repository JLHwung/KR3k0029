# -*- mode: mandoku-view; -*-
#+TITLE: 群書考索
#+DATE: 2015-08-24 23:30:52.690582
#+PROPERTY: ID KR3k0029
#+PROPERTY: BASEEDITION WYG    
#+PROPERTY: JUAN 卷二十一
<pb:KR3k0029_WYG_021-1a>¶
欽定四庫全書¶
　羣書考索卷二十一　　　宋　章如愚　撰¶
　　文章門¶
　　　文章縁起類¶
梁太常卿任昉彦升集六經素有歌詩誄箴銘之類(尚/)¶
(書帝庸作歌毛詩三百篇左傳叔向貽子産書魯哀公/)¶
(孔子誄孔悝鼎銘虞人箴/)此等自秦漢以来聖君賢士¶
沿著為文章名之始故因暇録之凡八十五題抑以新¶
<pb:KR3k0029_WYG_021-1b>¶
好事者之目云耳¶
　三言詩　　　晉散騎常侍夏侯湛所作¶
　四言詩　　　前漢楚王傅韋孟諫楚夷王戊詩¶
　五言詩　　　漢騎都尉李陵與蘇武詩¶
　六言詩　　　漢大司農谷永作¶
　七言詩　　　漢武帝柏梁殿連句¶
　九言詩　　　魏髙貴鄉公所作¶
　賦　　　　　楚大夫宋玉所作¶
<pb:KR3k0029_WYG_021-2a>¶
　歌　　　　　荆軻作易水歌¶
　離騷　　　　楚屈原所作¶
　詔　　　　　起秦時¶
　璽文　　　　秦始皇傳國璽¶
　筞文　　　　漢武帝問三王筞文¶
　表　　　　　淮南王安諫伐閩表¶
　讓表　　　　漢東平王蒼上表讓驃騎將軍¶
　上書　　　　秦丞相李斯上始皇書¶
<pb:KR3k0029_WYG_021-2b>¶
　書　　　　　漢太史令司馬遷報任少卿書¶
　對賢良策　　漢太子家令晁錯¶
　上疏　　　　漢中大夫東方朔¶
　啓　　　　　晉吏部郎山濤作選啓¶
　奏記　　　　漢江都相董仲舒詣公孫𢎞奏記¶
　牋　　　　　漢䕶軍班固說東平王牋¶
　謝恩　　　　漢丞相魏相請公車謝恩¶
　令　　　　　漢淮南王有謝羣公令¶
<pb:KR3k0029_WYG_021-3a>¶
　奏　　　　　漢枚乗奏書諫吳王濞¶
　駮　　　　　漢侍中吾丘夀王駮公孫𢎞禁民不¶
　　　　　　　　得挾弓弩議¶
　論　　　　　漢王褒四子講徳論¶
　議　　　　　漢韋𤣥成奏罷郡國廟議¶
　反騷　　　　漢揚雄作¶
　彈文　　　　晉冀州刺史王深集雜彈文¶
　薦　　　　　後漢雲陽令朱雲薦伏湛¶
<pb:KR3k0029_WYG_021-3b>¶
　教　　　　　漢京兆尹王尊出教吿屬縣¶
　封事　　　　漢魏相奏霍氏專權封事¶
　白事　　　　漢孔融主簿作白事書¶
　移書　　　　漢劉歆移書讓太常博士論左氏春¶
　　　　　　　　秋¶
　銘　　　　　秦始皇登會稽山刻石銘¶
　箴　　　　　漢揚雄九州五官箴¶
　封禪書　　　漢文園令司馬相如¶
<pb:KR3k0029_WYG_021-4a>¶
　讚　　　　　司馬相如作荆軻讚¶
　頌　　　　　漢王褒聖主得賢臣頌¶
　序　　　　　漢沛郡太守作鄧后序¶
　引　　　　　琴操有箜篌引¶
　志録　　　　揚雄作¶
　記　　　　　揚雄作蜀記¶
　碑　　　　　漢恵帝四皓碑¶
　碣　　　　　晉潘尼作潘黄門碣¶
<pb:KR3k0029_WYG_021-4b>¶
　誥　　　　　漢司𨽻從事馮衍作¶
　誓　　　　　漢蔡邕作艱誓¶
　露布　　　　漢賈𢎞為馬超伐曺操作¶
　檄　　　　　漢丞相祭酒陳琳作檄曺操文¶
　明文　　　　漢泰山太守應劭¶
　樂府　　　　古詩¶
　對問　　　　宋玉對楚王問¶
　傳　　　　　東方朔作非有先生傳¶
<pb:KR3k0029_WYG_021-5a>¶
　上章　　　　後漢孔融上章謝大中大夫¶
　解嘲　　　　揚雄作¶
　訓　　　　　漢丞相主簿繁欽祠其先主訓¶
　辭　　　　　漢武帝秋風辭¶
　㫖　　　　　後漢崔駰作達㫖¶
　勸進　　　　魏尚書令荀攸勸魏王進文¶
　喻難　　　　漢司馬相如喻巴蜀并難蜀父老文¶
　誡　　　　　後漢杜篤作女誡¶
<pb:KR3k0029_WYG_021-5b>¶
　弔文　　　　賈誼弔屈原文¶
　告　　　　　魏阮瑀為文帝作舒告¶
　傳贊　　　　漢劉歆作烈女傳贊¶
　謁文　　　　後漢别部司馬張超謁孔子文¶
　祈文　　　　後漢傅毅作髙闕祈文¶
　祝文　　　　董仲舒祝日蝕文¶
　行狀　　　　漢丞相倉曺傅朝幹作楊元伯行狀¶
　哀策　　　　漢樂安相李尤作和帝哀策¶
<pb:KR3k0029_WYG_021-6a>¶
　哀頌　　　　漢會稽東部尉張紘有陶侯哀頌¶
　墓志　　　　晉東陽太守殷仲文作從弟墓誌¶
　誄　　　　　漢武帝公孫𢎞誄¶
　悲文　　　　蔡邕作悲温舒文¶
　祭文　　　　後漢車騎郎杜篤作祭延鍾文¶
　哀詞　　　　漢班固梁氏哀詞¶
　挽詞　　　　魏光禄勲繆襲¶
　七發　　　　漢枚乗作七發¶
<pb:KR3k0029_WYG_021-6b>¶
　離合詩　　　孔融作四言離合詩¶
　連珠　　　　揚雄作¶
　篇　　　　　漢司馬相如作凡將篇¶
　歌詩　　　　漢枚臯作麗人歌詩¶
　遺命　　　　晉散騎常侍江統作¶
　圖　　　　　漢河間相張人作𤣥圖¶
　勢　　　　　漢濟北相崔瑗作草書勢¶
　約　　　　　漢王褒僮約¶
<pb:KR3k0029_WYG_021-7a>¶
右文章縁起一卷梁新安太守樂安任公書也按隋經¶
籍志公文章縁始一卷有録無書郡之為郡且千嵗守¶
將不知幾人獨公至今有名字並城四十里曰村曰溪¶
皆以任著旁有僧坊亦借公為重則遺愛在人盖與古¶
循吏比後公六百年而造為州嘗欲㑹稡遺文刻識木¶
石以慰邦人無窮之思而不可得三館有集六卷悉見¶
蕭氏歐陽氏類書中疑後人掇拾傳著於所𫝊亡益獨¶
是書僅存世所𫝊墓誌皆漢人大𨽻此云始於厝日盖¶
<pb:KR3k0029_WYG_021-7b>¶
丘中之刻當其時未露見也洪适題¶
　　　評文類¶
文章者孔子曰煥乎其有文章子貢曰夫子之文章可¶
得而聞也盖詩言志歌永言不歌而誦謂之賦古者登¶
髙能賦山川能祭師旅能誓喪紀能誄作器能銘則可¶
以為大夫矣三代之後篇什稍多又訓誥宣于邦國移¶
檄陳于師旅箋奏以申情理箴誡用弼違邪讚誦美於¶
形容碑銘彰於勲徳諡冊褒其言行哀弔悼其淪亡章¶
<pb:KR3k0029_WYG_021-8a>¶
表通於下情牋疏陳於宗敬論議平其理駮難考其差¶
此其畧也¶
易賁卦文明以止人文也注云止物不以威武而以文¶
明人之文也　觀乎天文以察時變觀乎人文以化成¶
天下象曰山下有火賁君子以明庶政無敢折獄注云¶
處賁之時止物以文明不以威刑故君子以明庶政而¶
無敢折獄疏云觀乎人文以化成天下者言聖人觀察¶
人文則詩書禮樂之謂當法此教而化成天下¶
<pb:KR3k0029_WYG_021-8b>¶
論語曰為命裨諶草創之世叔討論之行人子羽修飾¶
之東里子産潤色之¶
國語能文者必得天地盖文之數凡十有一天六地五¶
之數也其數有以合於天故得天其數有以合於地故¶
得地經之以天緯之以地經緯不爽文之象也¶
揚子法言曰或問屈原智乎曰如玉如瑩爰變丹青李¶
斯注曰夫智者逹天命如玉如瑩磨而不磷今屈原放¶
逐感激爰變雖有文采丹青之論耳¶
<pb:KR3k0029_WYG_021-9a>¶
史記曰雕龍奭談天衍鄒衍之文飾之若龍文故號雕¶
龍　枚臯王粲為文疾司馬相如左太沖為文遲其為¶
當世膾炙一也　陸機文成而作者欲焚筆王粲才髙¶
作者皆閣筆　潘岳謂夏侯湛之文温潤而見孝悌之¶
性張說謂許景先之文豐美而得中和之氣可謂善觀¶
文者也　栁子厚之於文也未嘗敢以輕心掉之懼其¶
剽而不留也未嘗敢以怠心易之懼其弛而不嚴也未¶
嘗敢以昏氣出之懼其昩没而雜也未嘗敢以矜氣作¶
<pb:KR3k0029_WYG_021-9b>¶
之懼其偃蹇而驕也抑之欲其奥揚之欲其明疏之欲¶
其通亷之欲其節激而發之欲其清固而存之欲其重¶
魏文帝典論曰文以氣為主氣之清濁有體不可力強¶
而致　王粲長於辭賦徐幹時有竒氣然粲匹也　夫¶
文本同而末異盖奏議宜雅書論宜理銘誄尚實詩賦¶
欲麗此四科不同故能之者偏也　斯七子者於學無¶
所遺於辭無所假咸自騁騄驥於千里仰齊足而並馳¶
　王粲長於辭賦陳琳阮瑀之章表書記今之俊也¶
<pb:KR3k0029_WYG_021-10a>¶
魏文帝與吳質書仲宣獨自善於詞賦惜其體弱不足¶
起其文至於所善古人無以逺過　公幹有逸氣但未¶
遒耳其五言詩之善者妙絶時人¶
摯虞文章流别論曰今賦以事形為本以義正為助也¶
王隠晉書曰阮籍見華鷦鷯賦以為王佐之才成公綏¶
亦推華文義勝也¶
曺植與楊修書曰劉季緒才不能逮於作者而詆訶文¶
章掎摭利病¶
<pb:KR3k0029_WYG_021-10b>¶
抱朴子曰五典為笙簧三墳為金玉¶
劉義慶世說曰孫興公曰三都二京五經之鼓吹¶
曺植與楊修書曰孔璋之才不嫻詞賦而多自謂能與¶
司馬長卿同風譬畫虎不成反為狗也¶
陸士衡文賦曰於是沈詞怫恱若游魚銜鉤而出重淵¶
之深　其為物也多姿其為體也屢遷其會意也尚巧¶
其遣言也貴妍暨音聲之迭代若五色之相宣　陳琳¶
答東阿王牋曰清詞妙句炎絶煥景譬猶飛為流星越¶
<pb:KR3k0029_WYG_021-11a>¶
山越海龍驥所不追况駑馬可得齊足哉　傅𤣥敘連¶
珠曰班固喻美詞壯文章𢎞麗最得其體也¶
李充翰林論曰潘安仁之為文也猶翔禽之羽毛衣被¶
之綃縠¶
揚雄劇秦美新論曰昔司馬相如作封禪一篇以彰漢¶
氏之休¶
程曉與傅𤣥書曰文公詠周孔父述殷聲揚千載業傳¶
後嗣¶
<pb:KR3k0029_WYG_021-11b>¶
梁簡文帝答張讚謝示集書少好文章於世五年矣竊¶
嘗論之日月星辰山龍黼黻尚且著於𤣥象彰乎人事¶
而况文辭可止謳謌可輟乎不為壯夫揚雄實小言破¶
道非謂君子曺植亦小辨破言論之科則罪在不赦至¶
如春庭落景轉蕙承風秋雨朝晴簷梧初下浮雲生野¶
明月入樓時命親賓乍動嚴駕車渠屢酌鸚鵡驟傾伊¶
昔三邊久留四戰胡霧連天征旗拂日時聞鳴笛遥聴¶
塞笳或鄉思悽然或雄心慎薄是以沈吟短翰衲綴庸¶
<pb:KR3k0029_WYG_021-12a>¶
音寓目寫心因事而作¶
文中子子謂文士之行可見謝靈運小人哉其文傲君¶
子則謹沈休文小人哉其文冶君子則典鮑照江淹古¶
之狷者也其文急以怨吳筠孔珪古之狂者也其文怪¶
以怒謝莊王融古之纎人也其文碎徐陵庾信古之夸¶
人也其文誕¶
晉陸機傳制曰機雲文藻宏麗獨歩當時言論慷慨冠¶
乎終古髙詞逺映如明月之垂光疊意迴舒若重巖之¶
<pb:KR3k0029_WYG_021-12b>¶
積秀千條析理則電折霜開一緒連文則珠流璧合其¶
詞深而雅其義博而顯故逺超枚馬髙躡王劉百代文¶
宗一人而已¶
隋文學序江左宫商發越貴於清綺河朔詞義正剛重¶
乎氣質氣質則理勝其辭清綺則文過其意理深者便¶
於時用文華者宜於詠歌此其南北詞人得失之大較¶
也¶
王勃傳王勃楊盈川盧照鄰駱賓王天下稱王楊盧駱¶
<pb:KR3k0029_WYG_021-13a>¶
盈川曰吾愧在盧前恥居王後崔融與張說評勃等曰¶
勃文章宏放非常人所及盈川照鄰可以企之說曰不¶
然盈川文如瀉河酌之不竭優於盧而不減於王恥居¶
後信然愧在前謙也　開元中說與徐堅論近世文章¶
說曰李嶠崔融薛稷宋之問之文如良金美玉無施不¶
可富嘉謨如孤峯絶岸壁立萬仞濃雲鬱興震雷俱發¶
誠可畏也若施於廊廟駭矣閻朝隠如麗服靚妆燕歌¶
趙舞觀者忘疲若類之風雅則罪人矣堅問今世奈何¶
<pb:KR3k0029_WYG_021-13b>¶
說曰韓休之文如太羮𤣥酒有典則薄滋味許景先如¶
豐肌膩理雖穠華可愛而乏風骨張九齡如輕縑素練¶
實濟時用而窘邊幅王翰如瓊盃玉斚雖爛然可珍而¶
多玷缺堅謂篤論云¶
文學序李諤以屬文之家體尚輕薄遞相師效流宕忘¶
反上書曰江左齊梁其弊彌甚遺理存異尋虚逐微競¶
一韻之竒爭一字之巧連篇累牘不出月露之形積案¶
盈箱唯是風雲之狀梁自大同之後雅道淪缺漸乖典¶
<pb:KR3k0029_WYG_021-14a>¶
則爭馳新巧簡文湘東啓其淫放徐陵庾信分路揚鑣¶
其意淺而繁其文匿而彩詞尚輕險情多哀思隋文初¶
統萬幾每念斵琱為璞發號施令咸去浮華然時俗詞¶
鑣猶多淫麗¶
唐陳子昂傳髙鍇權知貢舉文宗自以題畀有司錯以¶
籍上帝詩侍臣曰比年文章卑弱今所上差勝於前鄭¶
覃曰陛下矯革近制以正頽俗而鍇乃能為陛下得人¶
帝曰諸領表奏太浮華且責掌書記以誡流宕李石曰¶
<pb:KR3k0029_WYG_021-14b>¶
古人因事為文今人以文害事懲弊抑末誠如聖制即¶
以鍇為禮部侍郎閱二嵗頗得才實¶
張昌齡傳昌齡以文自鳴舉進士為考功王師旦所絀¶
太宗問其故答曰昌齡等華而少實其文浮靡非令器¶
也取之則後生勸慕亂陛下風雅¶
周庾信趙國公集序竊聞平陽擊石山谷為之調大夏¶
吹筠風雲為之動與夫含吐性靈抑揚詞氣曲變陽春¶
光迴白日豈得同年而語哉柱國趙國公發言為論下¶
<pb:KR3k0029_WYG_021-15a>¶
筆成章逸態横生新情掞起風雨爭飛魚龍各變方之¶
珪璧塗山之會萬重譬以雲霞赤城之巖千文文參厯¶
象即入天官之書韻步絲桐咸歸總章之觀論其壯也¶
則鵬起半天語其細也則蟭巢蚊睫豈直熊羆朝上層¶
城抱日月之輝光燄宵飛南斗觸蛟龍之氣昔者屈平¶
宋玉始於哀怨之深蘇武李陵生於别離之代自魏建¶
安之末晉太康以来彫蟲篆刻其體三變人人自謂握¶
靈虵之珠抱荆山之玉矣公斟酌雅頌諧和律吕若使¶
<pb:KR3k0029_WYG_021-15b>¶
言乖節目則曲臺不顧聲出操縵則成均無取而遂得¶
棟梁文囿冠冕詞林大雅扶輪小山承盖¶
老泉上田樞密書洵退居山野自分永棄與世俗日踈¶
闊得以大肆其力於文章詩人之優柔騷人之清深孟¶
韓之温淳遷固之雄剛孫吳之簡切投之所嚮無不如¶
意常以為董生得聖人之經其失也流而為迂鼂錯得¶
聖人之權其失也流而為詐有二子之才而不流者其¶
惟賈生乎惜乎今之世愚未見其人也¶
<pb:KR3k0029_WYG_021-16a>¶
上歐陽内翰書孟子之文語約而意盡不為巉絶斬刻¶
之言而其鋒不可犯韓子之文如長江大河渾浩流轉¶
魚黿蛟龍萬怪惶惑而抑遏蔽掩不使自露而人望見¶
其淵然之光蒼然之色亦自畏避不敢迫視執事之文¶
紆餘委備往復百折而條達疎暢無所間斷氣盛語極¶
急言竭論而容與閑易無艱難勞苦之態此三者皆斷¶
然自為一家之文也惟李翺之文其味黯然而長其光¶
油然而幽俯仰揖讓有執事之態陸贄之文遣言措意¶
<pb:KR3k0029_WYG_021-16b>¶
切近的當有執事之實而執事之才又自有過人者盖¶
執事之文非孟子之文韓子之文而歐陽子之文也¶
東坡歐公集序宋興七十餘年民不知兵富而教之至¶
天聖景祐極矣而斯文終有愧於古士亦因陋守舊論¶
卑而氣弱自歐陽子出天下爭自濯磨以通經學古為¶
髙以救時行道為賢以犯顔納諫為忠長育成就至嘉¶
祐末號稱多士歐陽子之功為多嗚呼此豈人力也哉¶
非天其孰能使之¶
<pb:KR3k0029_WYG_021-17a>¶
樂全先生文集序孔北海志大而論髙功烈不見於世¶
然英偉豪傑之氣自為時所宗其論盛孝章郗鴻豫書¶
慨然有烈丈夫之風諸葛孔明不以文章自名而開物¶
成務之姿綜練名實之意自見於言語至出師表簡而¶
盡直而不肆大哉言乎與伊訓說命相表裏非秦漢以¶
来以事君為恱者所能至也常恨二人之文不見其全¶
今吾樂全先生張公安道其庶幾乎¶
鳬繹先生詩集序孔子曰吾猶及史之闕文也有馬者¶
<pb:KR3k0029_WYG_021-17b>¶
借人乗之今亡矣夫史之不闕文與馬之不借人也豈¶
有損益於世者哉然且識之以為世之君子長者日以¶
逺矣後生不復見其流風遺烈是以日趨於智巧便佞¶
而莫之止是二者雖不足以損益而君子長者之澤在¶
焉則孔子識之而况其足以損益於世者乎昔吾先君¶
適京師與卿士大夫遊歸以語軾曰自今以往文章日¶
工而道將敗矣士慕逺而忽近貴華而賤實吾已見其¶
兆矣以魯人鳬繹先生之詩文十餘篇示軾曰小子識¶
<pb:KR3k0029_WYG_021-18a>¶
之後數十年天下無復為斯文者也　先生之詩文皆¶
有為而作精悍確苦言必中當世之過鑿鑿乎如五穀¶
必可以療饑斷斷乎如藥石必可以伐病其遊談以為¶
髙枝詞以為觀美者先生無一言焉　論文吾文如萬¶
斛泉源不擇地皆可出在乎地滔滔汩汩雖一日千里¶
無難及其與石山曲折隨物賦形而不可知也所可知¶
者常行於所當行常止於所不可不止如是而已矣其¶
他雖吾亦不能知¶
<pb:KR3k0029_WYG_021-18b>¶
潁濱上樞密韓太尉書文者氣之所形然文不可以學¶
而能氣可以養而致孟子曰我善養吾浩然之氣今觀¶
其文章寛厚宏博充乎天地之間稱其氣之小大太史¶
公行天下周覽四海名山大川與燕趙間豪俊交遊故¶
其文疎蕩頗有竒氣此二子者豈嘗執筆學為如此之¶
文哉其氣充乎其中而溢乎其貌動乎其言而見乎其¶
文而不自知也¶
李漢昌黎先生文集序先生生於大厯戊申幼孤隨兄¶
<pb:KR3k0029_WYG_021-19a>¶
播遷韶嶺兄卒鞠於嫂氏辛苦来歸自知讀書為文日¶
記數千百言比壯經書通念曉析酷排釋氏諸史百子¶
搜決無隠汗瀾卓踔奫泫澄深詭然而蛟龍翔蔚然¶
而虎鳳躍鏘然而韶鈞鳴日光玉潔周情孔思千態萬¶
貌卒澤於道徳仁義炳如也洞視萬古愍惻當世遂大¶
拯頽風教人自為時人始而驚中而笑且排先生益堅¶
終而翕然隨以定¶
韓文公上襄陽于頔書足下負超卓之竒才蓄雄剛之¶
<pb:KR3k0029_WYG_021-19b>¶
俊徳渾然天成無有畔岸而又貴窮乎公相侔動乎樞¶
極天子之丞諸侯之師故其文章言語與事相侔變化¶
若雷霆浩汗若河漢正聲諧韶濩勁氣沮金石豐而不¶
餘一言約而不失一辭其事信其理切孔子曰有徳者¶
必有言信乎其有徳且有言也揚子雲言曰商書灝灝¶
爾周書噩噩爾信乎其能灝灝而是以噩噩也¶
答李翊書無望其速成無誘於勢利養其根而俟其實¶
加其膏而希其光根之茂者其實遂膏之沃者其光曄¶
<pb:KR3k0029_WYG_021-20a>¶
仁義之人其言藹如也¶
劉禹錫唐栁先生文集序八音與政通而文章與時髙¶
下三代之文至戰國而病涉秦漢復起漢之文至列國¶
而病唐興復起夫政寵而土裂三光五嶽之氣分太音¶
不完故必混一而復大振初貞元中上嚮文章昭回之¶
光下飾萬物天下文士爭執所長與時而奮粲然如繁¶
星麗天而芒寒色正人望而敬者五行而已河東栁子¶
厚斯人望而敬者歟¶
<pb:KR3k0029_WYG_021-20b>¶
栁子厚吳君文集序其為詩歌有交王公大人之義其¶
為誄誌弔祭有孝恭慈仁之誠而多舉六經聖人之大¶
㫖發言成章有可觀者¶
楊評事文集後序文之用辭令褒貶導揚諷諭而已雖¶
其言鄙野足以備於用然而闕其文采固不足以竦動¶
時聴夸視後學立言而朽君子不由也故作者抱其根¶
源而必由是假道焉作於聖故曰經述於才故曰文文¶
有文道辭令褒貶本乎著述者也導揚諷諭本乎比興¶
<pb:KR3k0029_WYG_021-21a>¶
者也著述者流盖出於書之謨訓易之象繫春秋之筆¶
削其要在於髙壯廣厚詞正而理備謂宜藏於簡冊也¶
比興者流盖出於虞夏之詠歌殷周之風雅其要在於¶
麗則清越言揚意美謂宜流於謡誦也¶
答友人求文章書古今號文章為難足下知其所以難¶
乎非謂比興之不足恢拓之不逺鑽礪之不工頗纇之¶
不除也得之為難知之愈難耳茍或得其髙明探其深¶
賾雖有蕪敗則為日月之蝕也大圭之瑕也曷足傷其¶
<pb:KR3k0029_WYG_021-21b>¶
明黜其寶哉且自孔氏以来兹道大闡家修人礪刓精¶
竭慮者幾千年矣其間耗費簡札役用心神者其可數¶
乎登文章之籙波及後代越不過數十人耳其餘誰不¶
欲爭裂綺繡手攀日月髙視於萬物之中雄視於百代¶
之下乎率皆縰曳而不克躑躅而不進大䠞思窮吞志¶
而沒故其得之為難嗟乎道之顯晦幸不幸繫焉談之¶
辨訥升降繫焉鑒之頗正好惡繫焉文之廣狹屈伸繫¶
焉則彼卓然自得以奮其間者合乎否乎是未可知也¶
<pb:KR3k0029_WYG_021-22a>¶
而又榮古陋今者比肩疊跡大抵生則不遇死而垂聲¶
者衆焉揚雄沒而法言大興馬遷生而史記未振彼之¶
二才且猶若是况乎未甚聞著者哉固有文不傳於後¶
祀聲遂絶於天下者矣故曰知之愈難而為文之士亦¶
多漁獵前簡戕賊文史抉其意抽其華置齒牙間遇事¶
蠭起大金聲玉耀誑聾瞽之人激一時之聲雖終淪棄¶
而其奪朱亂邪為害己甚是其所以難也¶
王荆公上邵學士書非夫誠發乎文文貫乎道仁思義¶
<pb:KR3k0029_WYG_021-22b>¶
色表裏相符者其孰能至於此哉因環列書室且欣且¶
慶升有厚也公義之然也安石嘗患近世之文辭弗顧¶
於理理弗顧於事以覈積故實為髙以雕繪語句為精¶
新譬之擷竒花之英積而玩之雖光華馨采鮮縟可愛¶
求其根柢濟用則蔑如也¶
張右史答李推官書足下之文可謂竒矣捐去文字常¶
依力為瓌竒險怪務欲使人讀之如見數千嵗前科斗¶
鳥跡所記弦匏之歌鍾鼎之文也足下之所嗜者如此¶
<pb:KR3k0029_WYG_021-23a>¶
固無不善者抑未之所聞所謂能文者豈謂其能竒哉¶
能文者固不以竒為主也夫文何為而設也知理者不¶
能言世之能言者多矣而聞者獨傳豈獨傳哉因其能¶
文也而言益工因其言工而理益明是以聖人貴之自¶
六經以下至於諸子百氏騷人辨士論述大抵皆將以¶
為寓理之具也是故理勝者文不期工而工理愧者巧¶
為粉澤而隙間百出此猶兩人持牒而訟直者操筆不¶
待累累讀之如破竹横斜反覆自中節目曲者雖使假¶
<pb:KR3k0029_WYG_021-23b>¶
詞於子貢問字於揚雄如列五味而不能調和食之於¶
口無一可惬何况使人玩味之乎故學文之端急於明¶
理夫不知為文者無使復道如知文而不務理求文之¶
工世未嘗有是也夫決水於江河淮海也水順道而滔¶
滔汩汩日夜不止衝砥柱絶吕梁放於江湖而納之海¶
其舒為淪漣鼓為濤波激之為風飇怒之為雷霆蛟龍¶
魚黿噴濤出沒是水之竒變也而水初豈如此哉順道¶
而決之因其所遇而變生焉溝瀆東決而西竭下滿而¶
<pb:KR3k0029_WYG_021-24a>¶
上虚日夜激之欲見其竒彼其所至者蛙蛭之玩耳江¶
河淮海之水理達之文也不求竒而竒至矣激溝瀆而¶
求水之竒此無見於理而欲以言語句讀為竒之文也¶
六經之文莫竒於易莫簡於春秋夫豈以竒與簡為務¶
哉勢自然耳傳曰吉人之辭寡彼豈惡繁而好寡哉雖¶
欲為繁而不可得也自唐以来至今文人好竒者不一¶
甚者或為缺句斷章使脈理不屬又取古書訓詁希於¶
見聞者衣被而說合之或得其字不得其句或得其句¶
<pb:KR3k0029_WYG_021-24b>¶
不得其章反覆咀嚼卒亦無有此最文之陋也足下之¶
文雖不若此然其意靡靡似主於竒矣故預為足下陳¶
之¶
劉隋司馬温公文集序公出於去聖數千嵗之後其公¶
忠直亮根于性質之自然非勉而中思而得者見於修¶
身踐言則孝悌忠信雖蠻貊而可行在屋漏而不愧至¶
其施諸政事則開百聖而不慙蔽天地而不恥而發為¶
文章則探隂陽造化之賾以豐其源躬仁義禮樂之實¶
<pb:KR3k0029_WYG_021-25a>¶
以沃其膏酌聖賢出處之正以厲其操通古今因革之¶
變以博其施非徒載之虚言也是文也君天下者得之¶
足以鑒興衰通治體公卿大夫得之足以勸忠嘉盡臣¶
節士庶人得之足以檢身厲行為君子之歸以至山顛¶
水涯幽人放客得之則浩歌流詠斟酌厭飫隨取隨足¶
夫丹青可渝而公之文不可朽也金石可磨而公之文¶
不可磷也山可摧澤可涸而公之文愈久愈新垂世而¶
亡窮也公又嘗著資治通鑑備論前世君臣善否之蹟¶
<pb:KR3k0029_WYG_021-25b>¶
與其理亂興亡之證别為一書公非有意於立文者然¶
將以鼔吹六經羽翼名教則肆筆為言不約而成章古¶
語曰木有文而水有波雖與更之無奈之何韓愈曰仁¶
義之人其言藹如也昔顔淵死孔子曰噫天喪予憫王¶
道之無傳也公立朝大節輔相勲庸凜然在人耳目公¶
雖云亡斯文未喪學者傳誦非獨得其言得其書而已¶
文集凡八十卷為二十八門其間詩賦章奏制詔表啓¶
雜文書傳無所不備¶
<pb:KR3k0029_WYG_021-26a>¶
　¶
　¶
　¶
　¶
　¶
　¶
　¶
　¶
<pb:KR3k0029_WYG_021-26b>¶
　¶
　¶
　¶
　¶
　¶
　¶
　¶
　羣書考索卷二十一¶
